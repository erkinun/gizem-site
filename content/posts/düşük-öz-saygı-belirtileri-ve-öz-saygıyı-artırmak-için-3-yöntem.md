---
type: post
title: Düşük öz saygı belirtileri ve öz saygıyı artırmak için 3 yöntem
author: Psikolog Gizem Ünlü
category: Self-help
date: 2021-04-25T11:50:02.579Z
slug: /oz_saygi
postImage: /assets/a456_mdh-01.jpg
metaDescription: Öz saygı (self-esteem) kendimize verdiğimiz öznel değerdir.
  Başkalarının ne düşündüğü değil kendi değerimizi nasıl algıladığımızla
  ilgilidir.
---
Öz saygı (benlik saygısı) bazen özgüven kelimesiyle karıştırılır ancak anlamları birbirinden farklıdır.

Öz saygı (self-esteem) kendimize verdiğimiz öznel değerdir. Başkalarının ne düşündüğü değil kendi değerimizi nasıl algıladığımızla ilgilidir. Özgüven (self-confidence) ise görevlerimizi ve sorumluluklarımızı yerine getirebileceğimize dair kendimize olan güvenimizdir.

Düşük öz saygı, kişinin kendini değersiz algılaması hayat kalitesini oldukça düşüren bir durumdur. Düşük öz saygı kökeni çoğunlukla çocukluk yıllarına dayanmaktadır. Ebeveynlerinizin size davranışı ya da uzun bir süre ebeveyninizden ayrı kalmak, okulda diğer çocukların davranışı, başınıza gelen olaylar... Bütün bunlar öz saygının oluşmasına etki sahibidir. Örneğin, çocuğun hiç bir başarısını takdir etmeyen, eleştirel bir aileye sahip olan ya da okulda zorbalığa maruz kalmış bir çocuğun düşük öz saygı sorunu yaşama ihtimali yüksektir.

## Düşük öz saygı belirtileri nelerdir?

* Kişi kendisinin olumlu yönlerini ve özelliklerini görmekte zorlanır.
* Başkalarından gelecek sevgiyi kabul etmekte zorluk çeker.
* Kişi elinde olmadığı durumlarda bile sürekli kendini suçlama eğilimindedir.
* Kendisini bir çok açıdan yetersiz görme eğilimi vardır. Kendisini diğer insanlardan önemsiz, daha az çekici, başarısız, etrafına bir yük olarak görebilir.
* Başarılarını hafife alır ve buna gelen övgüleri kabul etmekte zorlanabilir. (Bu belirti aynı zamanda sahtekarlık (imposter) sendromunda da görülebilmektedir).
* Tek başına karar almakta zorlanırlar ve aldıkları kararlardan emin olamazlar.
* Kişide göz teması kurmakta zorlanma ve konuşurken göz kaçırma eğilimi görülür.
* Başka insanlar tarafında reddedilme kaygısı yaşarlar.
* Başkalarına hayır demekte zorlanırlar.
* Sosyal ortamlarda rahat edemezler.

[](https://www.pexels.com/tr-tr/fotograf/gunbatimi-sirasinda-kumsalda-kaldirilmis-kollari-olan-kadin-320007/)

## Öz saygımı nasıl artırabilirim?

1. **Kişiliğimizdeki ve karakterimizdeki değerli özellikleri, kişisel niteliklerimizi bulmak ve bunları onaylamak**

Neyde iyisiniz? Neleri iyi yapıyorsunuz? Güçlü yanlarınız neler? Bunları bulup bu konuda küçük adımlar atarak kendinizi geliştirmeye devam etmek ve bunu çevrenize göstermenin bir yolunu bulmak. Mesela, eğer güzel yemek yaptığınızı düşünüyorsanız ailenize ya da arkadaşlarınıza yemek yapın, iyi bir organizatörseniz bir buluşma ayarlayın, yazı yazmakta iyiyseniz blog yazın. Sonra da hem kendinizi tebrik edin, hem de gelen övgülere açık olun, "Ne olacak, bunu herkes yapabilir." gibi başarınızı basitleştirecek sözler söylemeden bu övgüleri kabul edin. Sade bir "Teşekkür ederim." yeterli olacaktır.

2. **Hedeflerimizin ve değerlerimizin peşinden gitmek, hedeflerimizi gerçekleştirmek**

Gerçekçi hedefler koymak ve bunlar için çalışmak. Hedef ve değerlerimize uygun davrandığımızda kendimizle bütünleşir, geliştiğimizi ve büyüdüğümüzü hissederiz. Ancak gerçekçi olmayan, ve kendi değerlerimize aykırı olan (başkalarının değerlerine uygun olan) ulaşması çok zor hedefler koymak, sürekli bir hedef için uğraşmak ama asla ulaşamamak öz saygımızı zedeleyebilir. Bu konuda değerler adlı yazımdan bilgi alabilirsiniz.

3. **İçimizdeki bizi sürekli eleştiren ve cezalandıran sesin gücünü azaltmak**

Her insanın içinde ara sıra -özellikle başarısız olunan anlarda - kendini gösteren yargılayıcı ve cezalandırıcı bir ses vardır. Çoğu zaman bu ses durumu olduğundan daha kötü gösterir dolayısıyla biz de normalde hissedeceğimizden daha kötü hissederiz. Üstelik problemi çözmemize de yardımcı olmaz. Ama en başarılı olduğu yanı, bu sese inandıkça kendimizi nasıl gördüğümüzü değiştirmesi, ve bu sesi bastırmaya çalıştıkça daha da güçlü geri gelmesi ve bizi bir kısır döngüye sokmasıdır. Bununla ilgili yöntemler için şu yazımı okuyabilirsiniz.

## Düşük öz saygının tedavisi

Kişi ne yaparsa yapsın öz saygı eksikliği yaşıyorsa, profesyonel bir destek alması gerekebilir. Terapistin, danışanın duygu ve düşüncelerini yargılamadan, anlayış ve şefkatle dinlemesi danışanın öz saygı temellerini oluşturmasına yardımcı olur. Terapi seanslarında kişinin düşük öz saygısının sebepleri daha derin bir şekilde incelenir ve danışanla beraber bu sebepler üzerinde çalışılır. Terapist, danışanın olumlu ve sürekli bir benlik imgesi geliştirmesi ve kendi potansiyelini görmesi için danışana yardımcı olur.

Kaynak: [](https://www.psychologytoday.com/)<https://www.psychologytoday.com/>

Psikolog Gizem Ünlü