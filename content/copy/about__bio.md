---
type: 'copy'
name: 'about__bio'
title: 'Gizem Ünlü'
---

Merhaba, ben Psikolog Gizem Ünlü. 2017 yılından beri İngiliz Psikoloji Derneği’ne (British Psychological Society- Üyelik no: 485770) üyeyim ve bu derneğin profesyonel etik standartları çerçevesinde bireysel psikolojik danışmanlık ve psikoterapi hizmeti vermekteyim.

Lisans eğitimimi Yıldız Teknik Üniversitesi'nde aldıktan sonra, 2015 yılında İngiltere’deki Middlesex University London’ın Psikoloji Dönüşüm yüksek lisansına başladım. Bu eğitim boyunca psikoloji lisans dersleri olan Bilişim Psikolojisi, Gelişim Psikolojisi, Sosyal Psikoloji ve Kişilik Kuramları, Psikolojide Ölçme ve Değerlendirme, Psikolojide İleri Araştırma Yöntemleri ve İstatistik derslerini başarıyla tamamladım. Bitirme tezimi Dr. Gemma Reynolds’ın süpervizyonu altında gelişim psikolojisi alanında “Çocukların yemek yeme davranışlarında bağlanma stillerinin ve ebeveynlerinin çocuk yetiştirme stillerinin etkisi” hakkında hazırladım. Bu programdan 2016 yılında mezun oldum.

2018 yılında Queen Mary University, Barts and the London School of Medicine and Dentistry fakültesinde, Akıl Sağlığı: Psikolojik Terapiler master programını “merit” derecesiyle tamamladım. Uzmanlık tezimi Dr. Mark Freestone süpervizörlüğünde “Psikolojik terapilerin borderline kişilik bozukluğu olan hastalarda kimlik karmaşasını azaltma konusundaki başarısı” üzerine hazırladım. Tamamladığım bu uzmanlık eğitimine, Yükseköğretim Kurulu Başkanlığı (YÖK) tarafından Türkiye’de Klinik Psikoloji eğitimi denkliği verilmiştir.

Eğitimimi tamamlarken aynı zamanda mesleki deneyimimi geliştirmek için Türkiye’deki klinik stajımı İnsula Psikoloji’de; İngiltere’deki klinik stajımı ise Londra’nın önemli yardım kuruluşlarından Richmond Fellowship’de şizofreni ve bipolar bozukluk başta olmak üzere psikiyatrik rahatsızlıkları olan bireylerle çalışarak tamamladım. Daha sonra İngiliz Psikoloji Derneği’nin Bilişsel Davranışçı Terapi eğitimini başarıyla bitirerek sertifika aldım. Psikoloji alanında profesyonel gelişimin sürekliliğine önem verdiğim için 2021 yılında Psikolojik Terapiler Birliği’nin (APT) Diyalektik Davranış Terapisi eğitimini tamamladım. Temel çalışma alanlarım; stres, anksiyete, depresyon, yakın ilişkiler ve aile içi sorunlarını kapsamakta ve bu alanlardaki bilgi birikimimi danışanlarımın faydalanması için sunmaktayım.

Şu an Shout UK adlı yardım kuruluşunda anksiyete, depresyon, kendine zarar verme ve intihar düşünceleri ile bize ulaşan bireylere psikolojik destek vermekteyim. Shout UK’de danışman olarak çalışmaya başlamadan önce kendine zarar verme ve intihar düşüncesi olan risk grubundaki bireylere psikolojik destek, risk değerlendirmesi, problem çözme, zorluklarla başa çıkma stratejilerini içeren yaklaşık iki ay süren yoğun bir eğitimi tamamladım. Bu merkezde çalışmaya başladığımdan beri güncel süpervizyon almaktayım.

Londra’da çalışmalarıma devam etmekte ve bu şehirdeki danışanlarıma yüzyüze, Londra dışındaki danışanlarıma ise Skype ve Zoom üzerinden online psikolojik danışmanlık/psikoterapi hizmeti sağlamaktayım.
